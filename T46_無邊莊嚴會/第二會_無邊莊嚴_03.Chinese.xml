<?xml version='1.0' encoding='utf-8'?>
<text>
  <p id="1">
    <s id="1:1">若諸眾生無有智慧，為大煩惱之所覆蔽無智慧故，假使少有明了順說尚不能解，何況祕密非隨順說，若不住者是則清淨。</s>
  </p>
  <p id="2">
    <s id="2:1">云何不住？</s>
  </p>
  <p id="3">
    <s id="3:1">謂不住善法及出離界。</s>
  </p>
  <p id="4">
    <s id="4:1">何以故？</s>
  </p>
  <p id="5">
    <s id="5:1">無出離界及界施設。</s>
  </p>
  <p id="6">
    <s id="6:1">於涅槃界若不住者，名得涅槃。</s>
  </p>
  <p id="7">
    <s id="7:1">此涅槃名但假施設，如是涅槃無有所得，亦復無有得涅槃者。</s>
  </p>
  <p id="8">
    <s id="8:1">若有得者則應滅後更有如來，若無得者則應滅後無有如來。</s>
  </p>
  <p id="9">
    <s id="9:1">若滅度後，言有如來及無如來，俱不可說，此不可說亦是如來假施設句。</s>
  </p>
  <p id="10">
    <s id="10:1">有諸眾生於甚深法不勤修行而生疑惑，若有說言如來有色，滅度之後應有如來；若有說言如來無色，滅度之後應無如來；乃至滅後非有如來非無如來，亦復如是。</s>
  </p>
  <p id="11">
    <s id="11:1">若法不生不滅，彼法滅後不應說有說無。</s>
  </p>
  <p id="12">
    <s id="12:1">如是如來不生不滅，彼亦滅後不應說有說無。</s>
  </p>
  <p id="13">
    <s id="13:1">乃至邊無邊等，如來說彼俱不可說。</s>
  </p>
  <p id="14">
    <s id="14:1">若說有邊則無有中，若說有中則無有邊，所言中者非有非無。</s>
  </p>
  <p id="15">
    <s id="15:1">若復於中實有實無，是則便與緣起相違。</s>
  </p>
  <p id="16">
    <s id="16:1">若復有法非從緣起及非緣起，彼法不滅，若有若無俱不相違。</s>
  </p>
  <p id="17">
    <s id="17:1">所有一切從緣起法及緣起法，此無中邊非有非無。</s>
  </p>
  <p id="18">
    <s id="18:1">若非有無云何可說？</s>
  </p>
  <p id="19">
    <s id="19:1">_「無邊莊嚴！如來以大方便安住彼中，為諸眾生破無明㲉，開示演說不違緣起。</s>
  </p>
  <p id="20">
    <s id="20:1">一切諸法皆入緣起，若入緣起是則無有中邊之說，若離言說，乃至無有少法可得。</s>
  </p>
  <p id="21">
    <s id="21:1">無邊莊嚴！汝今當觀，無所有法、無有邊法說名中道，以於方便說有覺慧能持諸法，然持法者亦不可得，不可得故無有言說。</s>
  </p>
  <p id="22">
    <s id="22:1">無邊莊嚴！汝等智者應如是知，一切諸法真實之相，不來不去、無分無斷、不一性不異性，到一切法第一彼岸，無有少法不到彼岸，到彼岸者即是涅槃。</s>
  </p>
  <p id="23">
    <s id="23:1">一切諸法悉涅槃相，是故當知不可宣說，唯除世俗說為中道。</s>
  </p>
  <p id="24">
    <s id="24:1">如是中道彼即趣向大涅槃路，亦無涅槃是彼所趣。</s>
  </p>
  <p id="25">
    <s id="25:1">若有涅槃是彼所趣，而於諸法應有去來。</s>
  </p>
  <p id="26">
    <s id="26:1">一切諸法性皆平等，是故涅槃名無所趣。</s>
  </p>
  <p id="27">
    <s id="27:1">無邊莊嚴！此名中道。</s>
  </p>
  <p id="28">
    <s id="28:1">然此中道即非中道。</s>
  </p>
  <p id="29">
    <s id="29:1">何以故？</s>
  </p>
  <p id="30">
    <s id="30:1">無增無減故、無邊無取故。</s>
  </p>
  <p id="31">
    <s id="31:1">法若無邊，云何有邊？</s>
  </p>
  <p id="32">
    <s id="32:1">謂無處所是無邊法。</s>
  </p>
  <p id="33">
    <s id="33:1">凡夫眾生於無處所執為邊處，見邊處故不得解脫，以於真實無處所故。</s>
  </p>
  <p id="34">
    <s id="34:1">_「無邊莊嚴！汝觀如來以善方便決定覺慧，乃能演說如是中道。</s>
  </p>
  <p id="35">
    <s id="35:1">無邊莊嚴！諸佛如來於一切法無有疑惑、無忘失念，諸佛世尊心常在定，得三摩地無礙自在，常善觀察，安住最勝三摩呬多而說語言，無量知見不住非處，說清淨法、說究竟法、說寂靜法，如來所說無有遺餘。</s>
  </p>
  <p id="36">
    <s id="36:1">無邊莊嚴！如有寶珠名種種色，在大海中，雖有無量眾多駃流入於大海，以珠火力令水銷滅而不盈溢。</s>
  </p>
  <p id="37">
    <s id="37:1">如是如來、應、正等覺證菩提已，由智火力能令眾生煩惱銷滅，亦復如是。</s>
  </p>
  <p id="38">
    <s id="38:1">無邊莊嚴！若復有人於日日中稱說如來名號功德，是諸眾生能離黑闇，漸次當得燒諸煩惱。</s>
  </p>
  <p id="39">
    <s id="39:1">如是稱念南無佛者語業不空，如是語業名執大炬能燒煩惱。</s>
  </p>
  <p id="40">
    <s id="40:1">若復有人得聞如來及佛名號，離諸黑闇，與彼眾生為涅槃因。</s>
  </p>
  <p id="41">
    <s id="41:1">無邊莊嚴！我為信於如來、眾生及諸眾生煩惱滅故，降澍法雨。</s>
  </p>
  <p id="42">
    <s id="42:1">無邊莊嚴！如來所說是法真實，以真實故無有少法開示演說，而於是法無實無虛。</s>
  </p>
  <p id="43">
    <s id="43:1">無邊莊嚴！如來是實語者，住真實法，能演說此陀羅尼門。</s>
  </p>
  <p id="44">
    <s id="44:1">無邊莊嚴！此真實法誰當能了？</s>
  </p>
  <p id="45">
    <s id="45:1">唯除菩薩如實見者、具足見者、作善業者，於甚深法餘無能了。</s>
  </p>
  <p id="46">
    <s id="46:1">_「無邊莊嚴！於此義中應當隨順。</s>
  </p>
  <p id="47">
    <s id="47:1">自於此法繫念現前，不信樂餘、從他生智。</s>
  </p>
  <p id="48">
    <s id="48:1">為欲利益安樂眾生，於此法中應生隨順。</s>
  </p>
  <p id="49">
    <s id="49:1">若於此中生隨順忍，是則不住不隨順中。</s>
  </p>
  <p id="50">
    <s id="50:1">無邊莊嚴！無聞眾生無隨順忍，於此法教不能了知。</s>
  </p>
  <p id="51">
    <s id="51:1">或復有餘異見所行，乘異路者、趣惡道者、不作善者、親近諸餘行異行者，彼等不能入此法門。</s>
  </p>
  <p id="52">
    <s id="52:1">無邊莊嚴！汝今當觀，若有說此無障礙藏法光明時，所有一切無聞眾生，未善調伏凡夫心故無有威儀，由此遠離如是法教。</s>
  </p>
  <p id="53">
    <s id="53:1">若有眾生能修習身，於此法中假使無有能隨順忍尚不遠離，何況有能生無漏忍、無有執著，於此眾會能轉無障無礙法輪。</s>
  </p>
  <p id="54">
    <s id="54:1">何以故？</s>
  </p>
  <p id="55">
    <s id="55:1">此等皆住無障礙地。</s>
  </p>
  <p id="56">
    <s id="56:1">無邊莊嚴！我為成就善根眾生，及為如來加持眾生，於無礙法見清淨故，亦欲利益哀愍一切故，演說此陀羅尼門。</s>
  </p>
  <p id="57">
    <s id="57:1">無邊莊嚴！若有於此法門能悟入者，應知彼已住菩薩地，能速疾證無生法忍，不久當得授菩提記。</s>
  </p>
  <p id="58">
    <s id="58:1">無邊莊嚴！汝等於此甚深法門應生勝解。</s>
  </p>
  <p id="59">
    <s id="59:1">_「無邊莊嚴！汝今當知如是法門，無執著者、無得忍者以之為地，若有供養往昔諸佛，能於長夜勤心修習，善身威儀、善護語業、善調伏心，平等智慧隨憶念者，心無所住於此法中善受持者，不顧身命，彼人則能流傳此經。</s>
  </p>
  <p id="60">
    <s id="60:1">當於後時，若有眾生於此法中為聽聞故，勤修習者尚難可得，何況有能書寫受持、讀誦通利、開示流布、為他廣說，是人不久獲得清淨陀羅尼門，速疾逮得清淨智慧，當能入於一切智智。</s>
  </p>
  <p id="61">
    <s id="61:1">無邊莊嚴！汝觀如來為諸菩薩得一切智智故，開示演說如是法藏，然於其中無有少法而不演說。</s>
  </p>
  <p id="62">
    <s id="62:1">如是所說無說而說，能生清淨及能開示清淨法門，一切諸法等虛空相。</s>
  </p>
  <p id="63">
    <s id="63:1">云何為等？</s>
  </p>
  <p id="64">
    <s id="64:1">以一切法與虛空等，而是虛空非等不等，一切諸法亦復如是。</s>
  </p>
  <p id="65">
    <s id="65:1">如空無邊諸法亦爾，一切諸法邊不可得，不可得故無有邊際，無邊際故說為無邊。</s>
  </p>
  <p id="66">
    <s id="66:1">若能於中如是住者，是即名為住如來法。</s>
  </p>
  <p id="67">
    <s id="67:1">住如來法則無所說。</s>
  </p>
  <p id="68">
    <s id="68:1">若無所說，於一切法以假名相隨應了知，不應於中而起執著。</s>
  </p>
  <p id="69">
    <s id="69:1">若不執著即不墮邊，若不墮邊則不墮中，若墮於邊則墮於中，是故應當離於中邊。</s>
  </p>
  <p id="70">
    <s id="70:1">若離中邊即離一切，若離一切則無所說，由此獲得清淨智慧，於一切法無所取著，無有所取及能取者。</s>
  </p>
  <p id="71">
    <s id="71:1">何以故？</s>
  </p>
  <p id="72">
    <s id="72:1">諸法無我我、無所得故，我性自性無所有故。</s>
  </p>
  <p id="73">
    <s id="73:1">如是如是，無邊莊嚴！如佛所說諸行無常，如是演說無變異義、不相應義。</s>
  </p>
  <p id="74">
    <s id="74:1">如佛所說諸有苦義，如是演說涅槃義、厭離義。</s>
  </p>
  <p id="75">
    <s id="75:1">如佛所說涅槃寂靜，如是演說一切有為皆捨離義，或無常故、或諸苦故、或無我故、或涅槃故。</s>
  </p>
  <p id="76">
    <s id="76:1">如是等門，此是如來之所演說，此亦開示一切諸法本性自性。</s>
  </p>
  <p id="77">
    <s id="77:1">_「無邊莊嚴！如來以種種名、以種種門、種種語言演說諸法，如來亦不異於諸法本性施設非一性非異性，一切諸法非一非異，不可見故，速疾證入虛空自性，趣一切法無所有相。</s>
  </p>
  <p id="78">
    <s id="78:1">_「無邊莊嚴！此陀羅尼門，為諸菩薩本性清淨自性調伏，是故發起。</s>
  </p>
  <p id="79">
    <s id="79:1">言調伏者，為欲調伏貪瞋癡故、調無明故，及令趣入如是平等，以貪瞋癡能調伏者亦不可得，若不可得即是調伏。</s>
  </p>
  <p id="80">
    <s id="80:1">無邊莊嚴！或貪瞋癡，如理推求亦不可得，以貪瞋癡空無所有虛妄不實，誑惑愚夫無所安住，彼亦如是無有住處亦不可得。</s>
  </p>
  <p id="81">
    <s id="81:1">是貪瞋癡，從於彼生即於彼滅，本性空寂應如是知。</s>
  </p>
  <p id="82">
    <s id="82:1">云何應知？</s>
  </p>
  <p id="83">
    <s id="83:1">如其不生彼則不實亦不顛倒，是貪瞋癡皆以無明黑闇為首，從彼所生、由彼所生，一切皆悉虛妄不實。</s>
  </p>
  <p id="84">
    <s id="84:1">是貪瞋癡本性清淨，如是見者，能生清淨不思議門，及能獲得陀羅尼門。</s>
  </p>
  <p id="85">
    <s id="85:1">若有能於如是法中思惟觀察，是名獲得陀羅尼業及智慧業，是名平等了知之智，是名清淨菩提資糧，是名精進不放逸地，是名調伏憍放逸地，是名不壞戒見威儀，是名清淨身語意業，是名隨順無我智相，是名能斷能滅離想，是名出生無量無邊善巧方便。</s>
  </p>
  <p id="86">
    <s id="86:1">_「無邊莊嚴！汝今當觀，於此信解出離法中，開示演說一切諸法本性自相，及能開示此諸法門，說一切法等虛空性，能說法者亦不可說，所為說者亦不可得。</s>
  </p>
  <p id="87">
    <s id="87:1">無邊莊嚴！我今說此諸菩薩等悟入句門，若諸菩薩於此學已，能得甚深如海智慧，一切他論無能摧伏。</s>
  </p>
  <p id="88">
    <s id="88:1">隨得一切智所趣行，善說法要不由他教。</s>
  </p>
  <p id="89">
    <s id="89:1">得不思議平等智慧，由智慧故無有所著，能演說此無名無相一切法門，能得隣近諸佛如來一切智智及自然智所有名號，逮得一切名相清淨，隨證速疾普遍音聲，得悅意聲、得殊妙聲、得清淨聲，為諸眾生信受語言親近諮問，以決定慧能善巧答。</s>
  </p>
  <p id="90">
    <s id="90:1">所謂時語、如理語、利益語、柔軟語、義決定語，以一義說，能令眾生了知多義。</s>
  </p>
  <p id="91">
    <s id="91:1">無邊莊嚴！汝今當觀，諸菩薩等於此修行，而能覺了諸佛菩提，能得如是無量功德，斷諸愛恚憂惱愚癡，能辦所作得差別智。</s>
  </p>
  <p id="92">
    <s id="92:1">於一切處已善修學，獲具足忍不退失法，意樂清淨住於大願，於諸眾生善言問訊。</s>
  </p>
  <p id="93">
    <s id="93:1">_「無邊莊嚴！若諸菩薩於此法中，已不勤修、今不勤修、當不勤修，於諸如來殊勝功德無有少分。</s>
  </p>
  <p id="94">
    <s id="94:1">無邊莊嚴！若有菩薩於此法中，能勤修習志求一切，如其所願、如其所行、如所發趣、如所意樂，當滿足者少極少難得極難得。</s>
  </p>
  <p id="95">
    <s id="95:1">若有於此甚深法中能住能忍觀察簡擇者，當得證於無盡神通大神通智，超過一切世間智、自然智、無邊智、無量智。</s>
  </p>
  <p id="96">
    <s id="96:1">無邊莊嚴！此出離法陀羅尼門，若有於此勤修學者，當得近於菩提道場，為諸眾生安住發起大慈大悲，作諸佛事。</s>
  </p>
  <p id="97">
    <s id="97:1">」_大寶積經卷第五_第二無邊莊嚴會出離陀羅尼品第二_爾時無邊莊嚴菩薩摩訶薩白佛言世尊：「云何名為出離諸法陀羅尼門？</s>
  </p>
  <p id="98">
    <s id="98:1">」_佛言：「無邊莊嚴！此是出離一切文字印法，一切諸法悉入其中。</s>
  </p>
  <p id="99">
    <s id="99:1">云何名入？</s>
  </p>
  <p id="100">
    <s id="100:1">以平等故。</s>
  </p>
  <p id="101">
    <s id="101:1">一切諸法皆入平等，亦不見法入於平等，不可了知、不可得故。</s>
  </p>
  <p id="102">
    <s id="102:1">於一切法自性如實不分別時，一切諸法悉入其中，離於無作及有作故。</s>
  </p>
  <p id="103">
    <s id="103:1">由諸文字及以語業演說諸法，如是二種不如實故。</s>
  </p>
  <p id="104">
    <s id="104:1">性平等故，所有文字及以語業皆悉平等。</s>
  </p>
  <p id="105">
    <s id="105:1">於諸法中所有言說皆非如實，此是諸法如實句義。</s>
  </p>
  <p id="106">
    <s id="106:1">所有文字及以語業此二皆無，以無有故，無有真實開示演說。</s>
  </p>
  <p id="107">
    <s id="107:1">所言文字及以語業無真實者，即是諸法無差別句、無增勝句、無建立句，此甚深法不可宣說。</s>
  </p>
  <p id="108">
    <s id="108:1">一切諸法皆非真實非不真實。</s>
  </p>
  <p id="109">
    <s id="109:1">何以故？</s>
  </p>
  <p id="110">
    <s id="110:1">諸法本性非以文字語業宣說可見可得，一切諸法皆無本性。</s>
  </p>
  <p id="111">
    <s id="111:1">如是諸法，非作非不作、非等非不等、非寂靜非不寂靜，然於諸法亦住寂靜及不寂靜。</s>
  </p>
  <p id="112">
    <s id="112:1">所言住者，亦無所住亦不變異，亦復不住不變異法。</s>
  </p>
  <p id="113">
    <s id="113:1">何以故？</s>
  </p>
  <p id="114">
    <s id="114:1">法無住故不入算數，非由算數建立言教而能令法入於算數。</s>
  </p>
  <p id="115">
    <s id="115:1">一切文字語業演說皆不可得，不住於處及一切處。</s>
  </p>
  <p id="116">
    <s id="116:1">如是文字及以語業，無所從來、去無所至、不住中邊。</s>
  </p>
  <p id="117">
    <s id="117:1">一切文字及於語業，業非業故、非功用故，以於一切文字語業自性空故，文字語業亦復皆空。</s>
  </p>
  <p id="118">
    <s id="118:1">亦以文字語業他性空故，他性亦空。</s>
  </p>
  <p id="119">
    <s id="119:1">乃至自他性空故，自他性亦空。</s>
  </p>
  <p id="120">
    <s id="120:1">自他空故彼則寂靜，若寂靜者彼則寂滅，若寂滅者彼一切法即寂滅門。</s>
  </p>
  <p id="121">
    <s id="121:1">由彼彼門得說法名，若說文字，若說語業，彼一切門亦不可得，門清淨故、無所有故。</s>
  </p>
  <p id="122">
    <s id="122:1">由彼彼門演說諸法，而於此門究竟清淨，能平等入於一切法，如是厭離。</s>
  </p>
  <p id="123">
    <s id="123:1">云何厭離？</s>
  </p>
  <p id="124">
    <s id="124:1">謂貪本性。</s>
  </p>
  <p id="125">
    <s id="125:1">貪本性者彼則清淨，若清淨者彼則究竟，若究竟者云何有貪？</s>
  </p>
  <p id="126">
    <s id="126:1">云何有說？</s>
  </p>
  <p id="127">
    <s id="127:1">_「無邊莊嚴！如是略說，無有分別、無有戲論法門清淨陀羅尼門。</s>
  </p>
  <p id="128">
    <s id="128:1">入是門故，能破無明黑闇重障，能隨憶念明法種性，於一切法得入光明清淨法眼陀羅尼門，及能證得文字差別演說法門。</s>
  </p>
  <p id="129">
    <s id="129:1">由是門故，便得入於一切智智，及得近於諸佛如來。</s>
  </p>
  <p id="130">
    <s id="130:1">於諸法中得為勇健，能破外道降伏魔軍，令諸眾生增長善根，入於如來祕密之法，隨得法門陀羅尼門。</s>
  </p>
  <p id="131">
    <s id="131:1">由是法門，於十力中獲大法光，速疾成就如來之力。</s>
  </p>
  <p id="132">
    <s id="132:1">無邊莊嚴！諸佛如來以十力為力、為無上力，超過一切世間之力，能於眾中作師子吼。</s>
  </p>
  <p id="133">
    <s id="133:1">何等名為如來十力？</s>
  </p>
  <p id="134">
    <s id="134:1">無邊莊嚴！如來於此以無上上一切智智，於處非處以處非處如實了知。</s>
  </p>
  <p id="135">
    <s id="135:1">此是如來第一之力。</s>
  </p>
  <p id="136">
    <s id="136:1">由此力故處大仙位，為諸眾生演說正法，及能為轉無上法輪。</s>
  </p>
  <p id="137">
    <s id="137:1">唯除如來，天人世間先無有能如法轉者。</s>
  </p>
  <p id="138">
    <s id="138:1">復次如來以無分別一切智智，如實了知過去未來現在諸業、業攝取因善與不善無量行相，無著無礙。</s>
  </p>
  <p id="139">
    <s id="139:1">此是如來第二之力。</s>
  </p>
  <p id="140">
    <s id="140:1">復次如來以無分別一切智智無著無礙，能善了知一切有情無量諸行。</s>
  </p>
  <p id="141">
    <s id="141:1">此是如來第三之力。</s>
  </p>
  <p id="142">
    <s id="142:1">復次如來以無上上一切智智，如實了知種種勝解、無量勝解、各各勝解所有分別及妄分別。</s>
  </p>
  <p id="143">
    <s id="143:1">此是如來第四之力。</s>
  </p>
  <p id="144">
    <s id="144:1">復次如來能如實知無量界、種種界、無量緣、種種緣世間住處。</s>
  </p>
  <p id="145">
    <s id="145:1">此是如來第五之力。</s>
  </p>
  <p id="146">
    <s id="146:1">復次如來能如實知若因若緣知見趣道。</s>
  </p>
  <p id="147">
    <s id="147:1">此是如來第六之力。</s>
  </p>
  <p id="148">
    <s id="148:1">復次如來以於天眼無礙智見及以無上一切智智，如實了知諸有情等生死之智。</s>
  </p>
  <p id="149">
    <s id="149:1">此是如來第七之力。</s>
  </p>
  <p id="150">
    <s id="150:1">復次如來能如實知靜慮解脫等持等至，離染清淨能出入智。</s>
  </p>
  <p id="151">
    <s id="151:1">此是如來第八之力。</s>
  </p>
  <p id="152">
    <s id="152:1">復次如來宿住憶念作證明智如實了知。</s>
  </p>
  <p id="153">
    <s id="153:1">此是如來第九之力。</s>
  </p>
  <p id="154">
    <s id="154:1">復次如來漏盡智證明智如實了知。</s>
  </p>
  <p id="155">
    <s id="155:1">此是如來第十之力。</s>
  </p>
  <p id="156">
    <s id="156:1">無邊莊嚴！如是無量無上一切智力，以是智力悉成就故，為諸菩薩及諸眾生於諸佛智得攝受故，於諸法智證清淨故，開示演此無邊法藏。</s>
  </p>
  <p id="157">
    <s id="157:1">」_佛復告無邊莊嚴菩薩摩訶薩言：「善男子！汝今當觀如來所說如是甚深、如是難了一切智智力清淨故，所有諸法，說名如來及如來力，然於彼法亦不可見亦不可說。</s>
  </p>
  <p id="158">
    <s id="158:1">無邊莊嚴！所言力者，此是如來不可摧伏無上法門，於彼安住，開示演說此法理趣。</s>
  </p>
  <p id="159">
    <s id="159:1">由斯理趣建立力故，能演說此一切諸法無建立性，以之為力。</s>
  </p>
  <p id="160">
    <s id="160:1">如是諸力無生起性、無有自性、離於自性。</s>
  </p>
  <p id="161">
    <s id="161:1">如是如來十力圓滿，而能開示無量無邊甚深之義。</s>
  </p>
  <p id="162">
    <s id="162:1">無邊莊嚴！此是諸佛無上法門。</s>
  </p>
  <p id="163">
    <s id="163:1">住斯門已，便能演說如來十力，及能說此力清淨門普清淨門。</s>
  </p>
  <p id="164">
    <s id="164:1">無邊莊嚴！我當復為諸菩薩等能於法門得清淨故說陀羅尼，汝應聽受。</s>
  </p>
  <p id="165">
    <s id="165:1">陀羅尼曰：_「怛姪(地也反)他鉢囉(二合)牟折寧(一)_儞牟折寧(二)_牟折寧(三)_毘鉢囉(二合)悶折儞(四)_阿折黎(五)_阿毘耶(二合、引)咤儞(六)_鉢囉(二合)婆怒揭帝(七)_帝誓(八)_摩訶帝誓(九)_阿鉢囉(二合)底耶(二合)末囉尼(十)_阿那(引)靺囉尼(十一)_阿(引)靺囉拏毘戍達儞(十二)_儞馱那鉢囉(二合)吠設儞(十三)_突囉阿儞乞屣鉢儞(十四)_靺虞(十五)_靺虞薩嚩黎(十六)_薩嚩囉尾戍憚儞(十七)_母達囉(二合)(十八)_母達囉(二合)_尾戍憚儞(十九)_薩鉢唎縛嚟(二十)_三漫多鉢嚟嚩嚟(二十一)_阿揭囉(引、二合)弩麼底(二十二)_遏他(二合)娑憚儞(二十三)_僧羯囉(二合)尼麼掣憚儞(二十四)_戍嚟(二十五)_戍囉寐唎曳(二合)(二十六)_阿(引)褐囉(二合)尼(二十七)_烏波那末底(二十八)_儞那嚟(二合)設儞(二十九)_三曼多波嚟普里也(二合)揭帝(三十)_馱羅(引)弩揭帝(三十一)_阿儞迷設儞(三十二)_阿傘儞迷設儞(三十三)_陀(引)囉尼揭帝(三十四)_儞馱那鉢唎戍憚儞(三十五)_阿弩達囉毘婆枲儞(三十六)_跋[口*致]囇(二合)(三十七)_跋達囉(二合)筏帝(三十八)_莫异(三十九)_莫企筏底(四十)_珊馱(引)囉尼(四十一)_烏筏馱(引)唎尼(四十二)_阿難多鉢囉(二合)皤吠(四十三)_鉢囉(二合)步(引)多鉢唎嚩嚟(四十四)_設儞(四十五)_鉢唎(二合)些設儞(四十六)_摩訶嚩迦(引)世(四十七)_阿迦(引)捨娑牟薩囉尼(四十八)_弭底彌囉迦囉尼(四十九)_薩婆若鉢他(上)毘輸達儞(五十)_涅槃那鉢他(上)珊那唎設儞(五十一)_莎訶(五十二)_「無邊莊嚴！此是陀羅尼印法教法門，一切諸法悉入其中。</s>
  </p>
  <p id="166">
    <s id="166:1">若諸菩薩於此法中如說修行，具勝辯才差別智慧，能善了知最勝出離陀羅尼句。</s>
  </p>
  <p id="167">
    <s id="167:1">云何名為勝出離句？</s>
  </p>
  <p id="168">
    <s id="168:1">陀羅尼曰：_「娑(上)揭囉阿(上)鉢演多(一)_蘇迷(上)嚧囉怛那娑揭囉珊儞折耶(二)_阿毘怛儞(三)_阿三毘怛儞(四)_阿卑靺嚟(五)_拔折囉(二合)珊儞(六)_涅陛設儞(七)_阿乞芻(二合)毘儞(八)_阿僧乞芻(二合)毘儞(九)_阿乞沙(二合)耶(十)_阿避夜已(二合)(十一)_乞沙(二合)耶阿鉢演帝(十二)_阿乞師(二合、去)那乞沙演多薩姪里(二合)世(平)(十三)_阿鉢唎乞沙(二合)曳(十四)_阿毘乞疏(二合)避儞(十五)_阿毘揭嚟(十六)_阿毘揭羅若那揭囉尼(十七)_莎訶(十八)_「無邊莊嚴！此勝出離陀羅尼句，若有菩薩於此法中精勤修習，則能增長智慧如海，能以大慈慰喻眾生言：『我授汝廣大法藥，破滅汝等無明黑闇，拔除汝等無始無終生死煩惱憂苦毒箭，亦令汝等愛縛當解，超度一切生死瀑流。</s>
  </p>
  <p id="169">
    <s id="169:1">』作大法光，使諸眾生善根生長，能得究竟永拔濟故。</s>
  </p>
  <p id="170">
    <s id="170:1">如是善人為善導首，能令入於一切智智，亦復不令有一眾生從此無上大智退失。</s>
  </p>
  <p id="171">
    <s id="171:1">能以大慈普遍一切，令諸眾生於未聽受與義相應寂滅厭離無生智門得無礙辯。</s>
  </p>
  <p id="172">
    <s id="172:1">無邊莊嚴！若諸菩薩欲說法時，云何於此陀羅尼句繫念現前令法不斷？</s>
  </p>
  <p id="173">
    <s id="173:1">謂諸菩薩處師子座，以無礙辯思惟如來無量功德。</s>
  </p>
  <p id="174">
    <s id="174:1">由於方便廣大智慧，令善巧地極清淨故。</s>
  </p>
  <p id="175">
    <s id="175:1">若諸眾生於聽法所來雲集時，當於彼所發生大悲，於諸眾生起大慈心，以廣大智決定理趣，如實開示令不增減。</s>
  </p>
  <p id="176">
    <s id="176:1">知諸眾生意樂差別，以善分明決定語業及文字句廣為宣說。</s>
  </p>
  <p id="177">
    <s id="177:1">由是說故，能令自身善根增長，以清淨法攝受眾生。</s>
  </p>
  <p id="178">
    <s id="178:1">如來能以無量譬喻，開示演說如是法聚陀羅尼門。</s>
  </p>
  <p id="179">
    <s id="179:1">汝等若能如是宣說無上正法，是則住於佛所作事，速疾圓滿四無所畏。</s>
  </p>
  <p id="180">
    <s id="180:1">_「無邊莊嚴！如是菩薩以大方便清淨智慧善能修習起神通業，所有諸法即能攝取廣大智聚。</s>
  </p>
  <p id="181">
    <s id="181:1">此中何者起神通業？</s>
  </p>
  <p id="182">
    <s id="182:1">無邊莊嚴！若諸菩薩住神足中，以如虛空無所依想，善能分析大種積聚。</s>
  </p>
  <p id="183">
    <s id="183:1">如來成就無礙智見、無邊智見，以智見力於一切法得善巧智，能善決定，無有少法而可了知，住無所得、住無等等，亦不與俱；住阿蘭若、住無執著、住清淨智，無有少法不知不見，遠離黑闇無有障礙，善住無量無邊智見。</s>
  </p>
  <p id="184">
    <s id="184:1">是故如來平等見覺一切諸法如幻如夢，及能開示無名法想，是故我等應隨佛學。</s>
  </p>
  <p id="185">
    <s id="185:1">如來智慧無有障礙，能善了知一切眾生上中下根，令諸菩薩安住平等起神通業，由是成就神足現前。</s>
  </p>
  <p id="186">
    <s id="186:1">由是神足加持之力，於戒定慧及以解脫智見，淨施法智善能安住。</s>
  </p>
  <p id="187">
    <s id="187:1">由此能得真實加持，攝受無量差別神變。</s>
  </p>
  <p id="188">
    <s id="188:1">於梵世間而得自在，處師子座擊大法鼓，令諸眾會皆悉歡喜，及為眾生作大利益。</s>
  </p>
  <p id="189">
    <s id="189:1">_「無邊莊嚴！譬如大鐵輪圍山王，以諸眾生業增上力，於此世界圍遶而住，不令眾生嗅地獄香、聞地獄聲、見於地獄。</s>
  </p>
  <p id="190">
    <s id="190:1">如是菩薩於此法中善修學已，為諸眾生除滅一切有障礙法，授與一切無障礙法。</s>
  </p>
  <p id="191">
    <s id="191:1">如是菩薩以金剛智攝受善巧，於此法教悟入甚深，住無所得甘露灌灑。</s>
  </p>
  <p id="192">
    <s id="192:1">云何名得甘露灌灑？</s>
  </p>
  <p id="193">
    <s id="193:1">謂煩惱魔、蘊魔、天魔所不能損，縱於死時雖有死魔，亦得自在不起死想。</s>
  </p>
  <p id="194">
    <s id="194:1">何以故？</s>
  </p>
  <p id="195">
    <s id="195:1">由彼正士住於空性無相無願，於一切法無所分別、不生不滅、不墮不起、不來不去不住、不染不淨，亦不怯弱，無有障礙、無有所得，捨離憍慢其心謙下，內離迷惑善了於外，見聞覺知所不能攝。</s>
  </p>
  <p id="196">
    <s id="196:1">了知諸法皆悉平等，如實入於如來法中，以不虛妄無有變異安住真如。</s>
  </p>
  <p id="197">
    <s id="197:1">此即名為諸菩薩等所入般若波羅蜜門。</s>
  </p>
  <p id="198">
    <s id="198:1">於此住已，則能成就無邊智慧。</s>
  </p>
  <p id="199">
    <s id="199:1">由是慧力，能使入於不思議智及諸如來祕密言說，於一切法能善了知，隨覺無間等菩提故，隨覺無間不可思議，等於菩提不可思議。</s>
  </p>
  <p id="200">
    <s id="200:1">隨覺無間無所分別，等於菩提無所分別。</s>
  </p>
  <p id="201">
    <s id="201:1">了知無間及菩提法無所得故，彼亦不作無間差別，不作菩提平等之想。</s>
  </p>
  <p id="202">
    <s id="202:1">無間菩提不作不壞、不集不散，於此義中能作業者，於此所說寂靜法門而不執著，亦不分別諸業果報，能善了知業果平等，以平等故不得業果，亦不分別亦不執著。</s>
  </p>
  <p id="203">
    <s id="203:1">何以故？</s>
  </p>
  <p id="204">
    <s id="204:1">彼於煩惱及以業障，獲得輕安遠離結因，於諸法門能得照曜，於此陀羅尼品能得光明。</s>
  </p>
  <p id="205">
    <s id="205:1">彼住如是清淨門故，能於十方世界遊化，具清淨行無所住著，不為世法之所染污，於諸世間天人之中堪為福田親近供養。</s>
  </p>
  <p id="206">
    <s id="206:1">無邊莊嚴！我說供養住第八地諸善男子功德無量，何況菩薩於如是法而修行者。</s>
  </p>
  <p id="207">
    <s id="207:1">若於菩提及以眾生，眾生之法乃至世間之法，無有所得亦不分別及諸戲論，彼人則能了知此法如說修行，能消世間廣大供養，應以如來供養而供養之。</s>
  </p>
  <p id="208">
    <s id="208:1">_「無邊莊嚴！若諸菩薩修學此法，於諸供養一切所有皆悉具足，離諸怖畏乃至能捨一切身命。</s>
  </p>
  <p id="209">
    <s id="209:1">彼於諸法無所攝受，而能攝受廣大之法。</s>
  </p>
  <p id="210">
    <s id="210:1">處無畏座作師子吼。</s>
  </p>
  <p id="211">
    <s id="211:1">降伏外道及外道法，摧滅波旬及魔軍眾，能除眾生一切覆障。</s>
  </p>
  <p id="212">
    <s id="212:1">當以法船渡諸眾生，當示眾生一切智道，當能安住一切眾生於隨順道，當能令彼一切眾生隨順聖諦不相違逆，當為眾生開示一切菩提分法，當以法施慰喻眾生，當令眾生能得法喜。</s>
  </p>
  <p id="213">
    <s id="213:1">無邊莊嚴！若有於此陀羅尼門能忍信受，則與得受菩提記人等無有異。</s>
  </p>
  <p id="214">
    <s id="214:1">彼既聞法，當於己身而自授記。</s>
  </p>
  <p id="215">
    <s id="215:1">如來法王施設此法開此法藏，而能安立此陀羅尼印，及能建立此諸法門攝受我等。</s>
  </p>
  <p id="216">
    <s id="216:1">是我等父、哀愍我者。</s>
  </p>
  <p id="217">
    <s id="217:1">無邊莊嚴！若有菩薩以勝意樂能於我所起於父想，彼人當得入如來數如我無異。</s>
  </p>
  <p id="218">
    <s id="218:1">無邊莊嚴！於此陀羅尼門法品之中，此是第二出離陀羅尼印演說法藏。</s>
  </p>
  <p id="219">
    <s id="219:1">」_清淨陀羅尼品第三之一_爾時世尊觀察四方，作如是類種種神通，以神通力令此眾會諸菩薩等見於十方無量諸佛，及聞諸佛所說之法。</s>
  </p>
  <p id="220">
    <s id="220:1">爾時佛告無邊莊嚴：「汝觀如來於一切法無有所作，無數離數及寂靜數，能作如是自在神通；如來之力、無畏如是。</s>
  </p>
  <p id="221">
    <s id="221:1">無邊莊嚴！如來之性，不一不異非不一異，無所有故非有非無，無有自性非無自性，應如是知如來之性，乃至無有少法可得。</s>
  </p>
  <p id="222">
    <s id="222:1">如是見者亦復無有少法可見，若不可見則無所有亦無所取。</s>
  </p>
  <p id="223">
    <s id="223:1">無邊莊嚴！如來之性無少真實少不真實。</s>
  </p>
  <p id="224">
    <s id="224:1">若少真實少不真實，是則應言有如來性、無如來性。</s>
  </p>
  <p id="225">
    <s id="225:1">如來之性離有離無亦不曾離。</s>
  </p>
  <p id="226">
    <s id="226:1">無邊莊嚴！一切諸法自性本性猶如虛空。</s>
  </p>
  <p id="227">
    <s id="227:1">如是法門，諸佛如來未出世時所未曾說。</s>
  </p>
  <p id="228">
    <s id="228:1">無邊莊嚴，若諸菩薩於此法中如是解者，則能發生無量辯才，於諸法中能為照曜，於佛無畏而作光明。</s>
  </p>
  <p id="229">
    <s id="229:1">無邊莊嚴！言無畏者，謂得如來最上無畏，能於少法不攝受故、不增長故、不可得故、不遍得故、不隨得故。</s>
  </p>
  <p id="230">
    <s id="230:1">如來出世若不出世，法不增減、不遍增減。</s>
  </p>
  <p id="231">
    <s id="231:1">諸法自性本性常住，法界住性、法界定性。</s>
  </p>
  <p id="232">
    <s id="232:1">無邊莊嚴！一切諸法住法定性，如是無有、不可得故。</s>
  </p>
  <p id="233">
    <s id="233:1">一切諸法皆妄分別，不以業報而得成就，是故能入一切諸法無業報門。</s>
  </p>
  <p id="234">
    <s id="234:1">如是諸法無自性故、不如實故，諸業於果非生滅因，於滅趣道亦復非因。</s>
  </p>
  <p id="235">
    <s id="235:1">如來但以世俗施設說一切法有因非因，因自在故、無有因故。</s>
  </p>
  <p id="236">
    <s id="236:1">此是如來無畏之地，如來具足無量辯才故能得入大無畏地。</s>
  </p>
  <p id="237">
    <s id="237:1">_「無邊莊嚴！云何無畏？</s>
  </p>
  <p id="238">
    <s id="238:1">謂諸如來四無所畏。</s>
  </p>
  <p id="239">
    <s id="239:1">此四無畏，緣覺尚無，何況聲聞及餘世間。</s>
  </p>
  <p id="240">
    <s id="240:1">何等為四？</s>
  </p>
  <p id="241">
    <s id="241:1">一者，唱言：『我是如來、應、正等覺，一切知者、一切見者。</s>
  </p>
  <p id="242">
    <s id="242:1">或有一切天人世間立論於我，言我不能覺了諸法。</s>
  </p>
  <p id="243">
    <s id="243:1">無有是處。</s>
  </p>
  <p id="244">
    <s id="244:1">』由此能得最上無畏，於眾會中正師子吼，我能演說無上甚深廣大法教。</s>
  </p>
  <p id="245">
    <s id="245:1">二者，唱言：『我是一切諸漏盡者。</s>
  </p>
  <p id="246">
    <s id="246:1">或有一切天人世間立論於我，諸漏不盡。</s>
  </p>
  <p id="247">
    <s id="247:1">無有是處。</s>
  </p>
  <p id="248">
    <s id="248:1">』由此能得住於安樂，我開示此無量俱胝劫所積集無上法藏。</s>
  </p>
  <p id="249">
    <s id="249:1">三者，『我所宣說出離覺了，於彼修習正苦滅盡。</s>
  </p>
  <p id="250">
    <s id="250:1">或天世間立論於我，若苦盡道不出離者。</s>
  </p>
  <p id="251">
    <s id="251:1">無有是處。</s>
  </p>
  <p id="252">
    <s id="252:1">』我不見此相，我不見此相時得安樂住，為諸眾生示現此法種性，於眾會中作師子吼。</s>
  </p>
  <p id="253">
    <s id="253:1">四者，『我所宣說諸障礙法，於此或有天人魔梵沙門婆羅門眾立論於我，於彼習行無障礙者。</s>
  </p>
  <p id="254">
    <s id="254:1">無有是處。</s>
  </p>
  <p id="255">
    <s id="255:1">』我不見此相時，得增上安樂住，我於眾中正師子吼，我能轉此無上法輪，一切外道諸天世間所不能轉。</s>
  </p>
  <p id="256">
    <s id="256:1">無邊莊嚴！此是如來四無所畏。</s>
  </p>
  <p id="257">
    <s id="257:1">此中菩薩勤修學時，速疾獲得無畏之地，於人天中最為殊勝。</s>
  </p>
  <p id="258">
    <s id="258:1">_「無邊莊嚴！若諸菩薩由善修習虛空相故，則能發生不可思議遍清淨門。</s>
  </p>
  <p id="259">
    <s id="259:1">由是門故，於一切法最初了知，見一切法等虛空相無二無別，一切諸法亦復如是。</s>
  </p>
  <p id="260">
    <s id="260:1">然於虛空亦不分別亦不戲論，得義善巧。</s>
  </p>
  <p id="261">
    <s id="261:1">無少法界所從將來，亦不將去，亦不積集，乃能觀察一切諸法無有積集不來不去，於一切法行無所行，燃大法炬為諸眾生作法照曜。</s>
  </p>
  <p id="262">
    <s id="262:1">無邊莊嚴！汝觀此法能為菩薩幾許利益？</s>
  </p>
  <p id="263">
    <s id="263:1">幾許事業？</s>
  </p>
  <p id="264">
    <s id="264:1">謂佛十力、四無所畏，亦復無有少法可得亦非不得。</s>
  </p>
  <p id="265">
    <s id="265:1">無邊莊嚴！一切諸法等虛空相，為得義利開示演說業所依事及彼業因，於中亦無義利可得。</s>
  </p>
  <p id="266">
    <s id="266:1">無邊莊嚴！此甚深法一切世間之所難信。</s>
  </p>
  <p id="267">
    <s id="267:1">一切世間皆是滅壞虛妄建立，由是於此法毘奈耶不能信受，亦非世間能知世間皆悉非法。</s>
  </p>
  <p id="268">
    <s id="268:1">以執著故，言有世間及安住處，假使乃至法想執著，亦無有法而可執著。</s>
  </p>
  <p id="269">
    <s id="269:1">由於非法起執著故，則與如來及所說法共興諍論，又不能了一切諸法自性本性，復與無生法等相違，是故於此甚深法教不能解了。</s>
  </p>
  <p id="270">
    <s id="270:1">_「無邊莊嚴！我為一切天人所信，如實語者、無諍論者，如來世尊息諍論故、捨離蘊故，開示演說如是法教，於中無蘊亦無蘊盡。</s>
  </p>
  <p id="271">
    <s id="271:1">無邊莊嚴！一切有者，所謂一切善不善法，於中都無善不善法，善不善法皆悉寂靜，善不善法各不相知，善不善法不相映蔽，以善不善執著因緣，是故如來說一切法皆悉無記。</s>
  </p>
  <p id="272">
    <s id="272:1">以彼真實善不善法不可得故，若不可得則無有記。</s>
  </p>
  <p id="273">
    <s id="273:1">何以故？</s>
  </p>
  <p id="274">
    <s id="274:1">於中無因，無因可見。</s>
  </p>
  <p id="275">
    <s id="275:1">無邊莊嚴！汝今當觀一切諸法皆悉無記。</s>
  </p>
  <p id="276">
    <s id="276:1">若諸菩薩如是覺已，於一切法無記言說亦不可得。</s>
  </p>
  <p id="277">
    <s id="277:1">如是法門為諸菩薩於不善法如實見故，得捨圓滿於法不住，以無記門證入諸法。</s>
  </p>
  <p id="278">
    <s id="278:1">是無記門彼則非門，若非門者則不可得，若不可得彼則清淨，此是諸菩薩所入陀羅尼清淨法門。</s>
  </p>
  <p id="279">
    <s id="279:1">由是門故，得一切法光明照曜，於諸法中無有愚闇迷惑猶豫，及能獲得無礙法智慧眼清淨。</s>
  </p>
</text>
